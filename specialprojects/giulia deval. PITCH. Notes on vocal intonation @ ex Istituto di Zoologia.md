PITCH. Notes on Vocal Intonation è un
progetto sviluppato come performancelecture e video saggio che esplora il
ruolo dell’intonazione – e in particolare
dell’uso dei toni acuti e di quelli gravi –
nella costruzione di strutture di potere.
Nella forma di una lezione divagante e
ironica, PITCH porta alla luce la teoria
del Frequency Code del fonetista John
Ohala, secondo cui un meccanismo
innato ci porterebbe ad associare i toni
acuti all’idea di piccolezza e quelli gravi
a quella di grandezza fisica. Questa
teoria si basa a sua volta sugli studi
dello zoologo Eugene S. Morton su
diverse specie di uccelli e mammiferi,
e sul ruolo chiave dell’intonazione
vocale nel comunicare le proprie
dimensioni (reali o apparenti) in
situazioni di conflitto, con notevoli
capacità di mimetismo. Secondo
Ohala, nelle società umane ai significati
primari di grandezza e piccolezza
si sarebbero nel tempo sovrapposte
associazioni secondarie, culturalmente
stratificate, che collegano i toni gravi
a impressioni di autorevolezza e quelli
acuti a sfumature di frivolezza, scarsa
credibilità e subordinazione.
Con il supporto di diapositive, estratti
testuali e lavagne luminose, deval
esplora le fonti etologiche e fonetiche,
mettendole in relazione con la storia
culturale e, in particolare, con il saggio
di Anne Carson Il Genere del Suono,
che offre un excursus storico sulla
stigmatizzazione delle voci acute.
Da un lato, Carson mette a fuoco
l’epurazione degli acuti dalla voce
del retore nell’antica Grecia – la voce
che si afferma nello spazio civico per
eccellenza e deve dimostrare misura
e autocontrollo; dall’altro, analizza le
figure mitologiche generate da questa
mentalità: mostruose proprio perché
dotate di una voce fuori controllo,
acuta, stridente, ingannevole o troppo
loquace, come le Arpie, le Gorgoni,
le Sirene, Cassandra o Eco. Con un
approccio che oscilla tra l’educational
film e la parodia, deval sfida la presunta
innocenza della percezione sonora, e ne
smaschera i condizionamenti culturali.
Ciò che ci suona stridente potrebbe
rivelarsi in realtà come il risultato
di una lunga storia di costruzione
della devianza.
Richiamando l’interesse etologico e
l’impostazione didattica di PITCH,
l’opera viene presentata in occasione
di ART CITY Bologna 2026 sia come
performance che come video nell’Aula
Alessandro Ghigi dell’ex Istituto di
Zoolog
